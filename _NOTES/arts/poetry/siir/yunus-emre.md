---
---


Adımız miskindir bizim

Düşmanımız kindir bizim

Biz kimseye kin tutmayız

Kamu âlem birdir bize



---



Acep şu yerde varm'ola

Şöyle garip bencileyin

Bağrı başlı gözü yaşlı

Şöyle garip bencileyin

-

Gezdim Rum ile Şam'ı

Yukarı illeri kamu

Çok istedim bulamadım

Şöyle garip bencileyin

-

Bir garip ölmüş diyeler

Üç günden sonra duyalar

Soğuk su ile yuyalar

Şöyle garip bencileyin

-

Hey Emre'm Yunus biçare

Bulunmaz derdine çare

Var imdi gez şardan şara

Şöyle garip bencileyin



---



Yol odur ki doğru vara

Göz odur ki Hakk'ı göre

Er odur alçakta dura

Yüceden bakan göz değil



---



Gönül yüksekte gezer

Daima yoldan azar

Dış yüzüne o sızar

İçinde ne var ise

-

Gönül Çalab'ın tahtı

Çalap gönüle baktı

İki cihan bedbahtı

Kim gönül yıkar ise

-

Az söz erin yüküdür

Çok söz hayvan yüküdür

Biline bu söz yeter

Sende gevher var ise

-

Sen sana ne sanırsan

Ayruğa da anı san

Dört kitabın mânâsı

Budur eğer var ise





---





Bu yol uzaktır

Menzili çoktur

Geçidi yoktur

Derin sular var



---



Benim adım dertli dolap 

Suyum akar yalap yalap 

Böyle emreylemiş Çalap 

Derdim vardır inilerim

-

Yunus bunda gelen gülmez 

Kişi muradına ermez

Bu fanide kimse kalmaz 

Derdim var inilerim



---



Geldi geçti ömrüm benim şol yel esip geçmiş gibi

Hele bana şöyle geldi şol göz yumup açmış gibi

-

İşbu söze Hak tanıktır bu can gövdeye konuktur

Bir gün ola çıka gide kafesten kuş uçmuş gibi

-

Miskin âdem oğlanını benzetmişler ekinciye

Kimi biter kimi yiter yere tohum saçmış gibi

-

Bu dünyada bir nesneye yanar içim göynür özüm

Yiğit iken ölenlere gök ekini biçmiş gibi



---



İlim ilim bilmektir 

İlim kendin bilmektir 

Sen kendini bilmezsin 

Ya nice okumaktır

-

Okumaktan murat ne 

Kişi Hak'kı bilmektir 

Çün okudun bilmezsin 

Ha bir kuru ekmektir

-

Okudum bildim deme 

Çok taat kıldım deme 

Eğer Hak bilmez isen 

Abes yere yelmektir

-

Dört kitabın mânâsı

Bellidir bir elifte

Sen elifi bilmezsin 

Bu nice okumaktır

-

Yunus Emre der hoca 

Gerekse bin var hacca 

Hepisinden iyice

Bir gönüle girmektir



---





Yürü yürü yalan dünya

Yalan dünya değil misin

Yedi kez boşalıp yine

Dolan dünya değil misin



---



Çıktım erik dalına

Anda yedim üzümü

Bostan ıssı kakıyıp

Der ne yersin kozumu

-

Kerpiç koydum kazana

Poyraz ile kaynattım

Nedir diye sorana

Bandım verdim özünü

-

Bir sinek bir kartalı

Salladı vurdu yere

Yalan değil gerçektir

Ben de gördüm tozunu

-

Yunus bir söz söylemiş

Hiçbir söze benzemez

Münafıklar elinden

Örter mâ'na yüzünü



---



Ben dervişim diyene

Bir ün edesim gelir

Tanıyuban şimdiden

Varup yetesim gelir


-

Sırat kıldan incedir

Kılıçtan keskincedir

Varıp anın üstüne

Evler yapasım gelir



---



Ben yürürüm yana yana

Aşk boyadı beni kana

Ne âkilem ne divane

Gel gör beni aşk neyledi

-

Gâh eserim yeller gibi

Gâh tozarım yollar gibi

Gâh akarım seller gibi

Gel gör beni aşk neyledi



---



Bu dünyadan gider olduk

Kalanlara selam olsun

Bizim için hayır dua

Kılanlara selam olsun